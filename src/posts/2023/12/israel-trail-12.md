---
date: '2023-12-30T14:10:00.000+00:00'
status: publish
author: יהודה
type: post
title: שביל ישראל 12 - עולים... ויורדים
path: Israel-trail-12
excerpt: 'בשעה 12:00 בדיוק מתחיל קונצרט פעמונים על הר התבור. תחילה הפעמון הענק של הכנסיה האורתודוקסית ואחריו הפעמון הקטן יותר של הכנסיה הקתולית פרנציסקנית. שתי הכנסיות מציינות את ההשתנות של ישוע שקרתה ע״פ הברית החדשה על ״הר גבוה״ שיותר מאוחר יוחסה להר שאנחנו נמצאים עליו.'
ogImage: 'img/2023/12/shvil-12-1.jpg'
tags:
- שביל ישראל

trailSerial: [12]
trailStart: ["גזית"]
trailEnd: ["שיבלי"]
trailDirection: ["southbound"]
trailDistance: [8.61]
trailAscend: [529]
trailDescend: [358]
trailMaxElevation: [560]
trailMinElevation: [59]
trailNetTime: ["3:37"]
trailTotalTime: ["5:44"]
trailAvgSpeed: [1.4]
trailEndImage: img/2023/12/shvil-12-7.jpg
trailEndImageAlt: ["חתול נוצרי"]
---

בשעה 12:00 בדיוק מתחיל קונצרט פעמונים על הר התבור. תחילה הפעמון הענק של הכנסיה האורתודוקסית ואחריו הפעמון הקטן יותר של הכנסיה הקתולית פרנציסקנית. שתי הכנסיות מציינות את ההשתנות של ישוע שקרתה ע״פ הברית החדשה על ״הר גבוה״ שיותר מאוחר יוחסה להר שאנחנו נמצאים עליו. ע״פ [הסיפור](https://he.wikisource.org/wiki/%D7%94%D7%91%D7%A9%D7%95%D7%A8%D7%94_%D7%A2%D7%9C_%D7%A4%D7%99_%D7%9E%D7%AA%D7%99_%D7%A4%D7%A8%D7%A7_%D7%99%D7%96) ישוע עלה להר יחד עם פטרוס, יעקב ויוחנן, ושם נגלו אליו משה רבנו ואליהו הנביא. פניו של ישוע השתנו וזהרו, ובגדיו הלבינו. התלמידים מציעים לישוע לבנות עבורם שלוש סוכות, אבל אז יוצאת בת קול מתוך ענן ואומרת לתלמידיו של ישו: זֶה־בְּנִי יְדִידִי אֲשֶׁר רָצִיתִי בוֹ אֵלָיו תִּשְׁמָעוּן. התלמידים שמעו והתעלפו, ואחרי שהתעוררו, לא ראו דבר. 

![הפסיפס בכנסית ההשתנות](/img/2023/12/shvil-12-6.jpg "הפסיפס בכנסית ההשתנות")

הסצנה הזאת מונצחת בתוך הכנסיה הפרנציסקנית בפסיפס מרהיב, כמו גם באלפי ציורים בנושא הזה שצוירו מאז. שלוש הסוכות שבנו התלמידים לישוע, משה ואליהו מונצחות בצורת המבנה.

![כנסית ההשתנות](/img/2023/12/shvil-12-5.jpg "כנסית ההשתנות")

לטיול היום אנחנו יוצאים מכפר תבור, ומחכה לנו עליה ארוכה עד שנגיע לפסגה ולכנסיות. שמוליק המדריך מצטט בתחילת היום את עצתו של מלאך השביל שגר בכפר תבור (שבעצמו מצטט את [מבצע סבתא](https://he.wikipedia.org/wiki/%D7%9E%D7%91%D7%A6%D7%A2_%D7%A1%D7%91%D7%AA%D7%90%23%D7%94%D7%9E%D7%A7%D7%95%D7%A8%D7%95%D7%AA_%D7%9C%D7%A2%D7%9C%D7%99%D7%9C%D7%AA_%D7%94%D7%A1%D7%A8%D7%98)): אתם מתחילים חזק, ואז לאט לאט מגבירים.

![התבור](/img/2023/12/shvil-12-1.jpg "התבור")

הדרך למעלה עוברת תחילה בשטחים פתוחים, אבל מהר מאוד נכנסת לתוך יער עצי אורן שביניהם פורחות רקפות, כרכומים וגם דודאים. מדי פעם נפתח הנוף ואנחנו רואים את הישובים בעמק שמתחת להר: שיבלי, כפר תבור, בית הספר החקלאי כדורי. במרחק ניתן לראות את פסגת החרמון המושלגת. 

![עולים](/img/2023/12/shvil-12-2.jpg "עולים")

לקראת הפסגה אנחנו עוברים מהשביל העולה לשביל היקפי ואז הנוף מתחלף לכוון דרום. מכאן רואים הרבה שדות חרושים, ואת הישובים עין דור, אלון התבור ותל עדשים. ברקע עולה גבעת המורה ואחריה הר גריזים במזרח ומורדות הכרמל במערב. בהפסקת התה לפני הכניסה לכנסיה יבקר אותנו חתול שמנמן. הוא גם ילווה אותנו לכנסיה האורתודוקסית אחר כך. 

![נוף לצפון מזרח](/img/2023/12/shvil-12-3.jpg "נוף לצפון מזרח")

הירידה נעשית גם היא בין עצים, אבל הפעם בולטים יותר עצי האלון. אנחנו מסיימים בשירת [ערב במסחה](https://emek.mynet.co.il/local_news/article/hkzi00fjqy) (לימים כפר תבור) ואז מגיעים לחניון שבו בימים רגילים (ובוודאי בשבוע חג המולד) מחכים עשרות אוטובוסים לצליינים שעלו על ההר. בימים אלה המלחמה (La guerre בלשון שומרי הכנסיה) הרחיקה את כולם. 

![נוף לדרום](/img/2023/12/shvil-12-3.jpg "נוף לדרום")


