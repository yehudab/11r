---
title: '8 ספרות'
date: '2017-08-02T21:02:18+03:00'
status: publish
author: יהודה
excerpt: ''
type: post
id: 811
category:
    - מכוניות
tags: []
post_format: []
---
יש לי חיבה נסתרת למספרי מכוניות. מאז המכונית החדשה הראשונה של הורי (רנו 12, מודל 1972, מס: 644-486) ועד לאחרונה שלי (פיאט 500L, מודל 2014, מס: 64-249-32) אני זוכר כל מספר, וגם את ההיגיון מאחוריו: הספרה הראשונה בשנות ה-70 יצגה את האזור בארץ. 6 היה אזור ירושלים. בתחילת שנות השמונים, שתי הספרות האחרונות יצגו את השנה, אלא שמהר מאוד הבינו ש 90 אלף מספרים לא יספיקו לשנה שלמה, ועברו לשימוש ב 5 במקום 8. מכונית עם סיומת 54 יוצרה בשנת 1984. בשנות ה-90, שתי הספרות האחרונות יצגו את היבואן. המכונית הראשונה שקניתי (פיז׳ו 106xs, מודל 1996, מס: 84-360-04) הסתיימה ב-04 כמו כל המכוניות של פיז׳ו-סיטרואן באותה תקופה. יבואן BMW קיבל את הסיומת 16, שאותה ״זכה״ לשמר עמוק לתוך שנות ה-2000 בגלל מספר נמוך יחסית של מכוניות שנמכרו בכל שנה.

היום ראיתי ״בשטח״ לראשונה מכונית עם 8 ספרות. משרד הרישוי החליט לשים באמצע זוג ספרות ובצדדים שלשות. אוהבים להתייחס לחזית המכונית כמייצגת פנים, אבל גם לאחורי המכונית יש מראה כזה. השיטה החדשה מתאימה לפנסים אחוריים מאורכים (פנים עם עיניים מלוכסנות), שגם הם חזרו לאופנה בשנים האחרונות.

בתמונות: 8 ספרות על מכונית עם פנסים מאורכים, לעומת 7 ספרות על מכונית עם פנסים מרובעים.

![לוחית רישוי 8 ספרות](/img/2017/8-digits-sm.jpg)

![לוחית רישוי 7 ספרות](/img/2017/7-digits-sm.jpg)

כמובן שצריך להזכיר את עניין הבאגים הקשורים ל-8 ספרות: מחסום לחניון שלא נפתח, משאבת דלק שמסרבת לתדלק, ועוד. אם נתקלתם באחד, ספרו בתגובות.
