---
title: 'סקירה: Garmin nüvi 1310 – חלק ראשון'
date: '2010-04-02T13:57:22+03:00'
status: publish
author: יהודה
excerpt: 'הפעם, שינוי קל מהמתכונת השגרתית של הבלוג: לא עוד סקריפט, או עוד אתר שלא פועל, אלא סקירת מוצר. מדובר במכשיר GPS יעודי (PND) של חברת גרמין, מדגם nüvi 1310 (מבטאים בעברית "ניבי" – כמו שם ילד)'
ogImage: 'img/2010/04/garmin-nuvi-review-1.jpg'
type: post
id: 413
tags:
    - gps
    - 'ביקורת מוצרים'
    - שמישות
    - garmin
    - gps
post_format: []
---
הפעם, שינוי קל מהמתכונת השגרתית של הבלוג: לא עוד סקריפט, או עוד אתר שלא פועל, אלא סקירת מוצר. מדובר במכשיר GPS יעודי (PND) של חברת גרמין, מדגם nüvi 1310 (מבטאים בעברית "ניבי" – כמו שם ילד). רכשתי אותו לפני כשבוע, והוא צבר מאז קילומטרז' של כ 500 ק"מ, הכוללים נסיעות עירוניות, בן-עירוניות, נסיעה לאתרי טיולים, והליכה בעיר. גילוי נאות: זהן מכשיר ה GPS הראשון שלי, כך שהביקורת אינה מבוססת על השוואה למוצרים מתחרים. מפאת אורכה, הסקירה מחולקת לשני פוסטים. בחלק השני יסקרו שינויי נתיב תוך כדי נסיעה, עצירות ביניים, נקודות עניין, דיבורית ועוד.

![גרמין נובי 1310](/img/2010/04/garmin-nuvi-review-1.jpg)

### מראה חיצוני והתרשמות כללית

ביד המכשיר מרגיש קצת כבד (162 גר') ועבה (1.6 ס"מ) – גם המסגרת מסביב לשטח התצוגה נראית טיפה עבה מדי. במכונית, לעומת זאת, הוא יושב "טוב" על המעמד המסופק, ובדרך כלל משתלב יפה ברכב. להשלמת המראה ברכב רצוי לטעון את המכשיר בבית מראש, ואז אין צורך להתחבר למצת כל עוד הנסיעה אינה ארוכה מדי.

עוד מבחוץ: בחלק העליון כפתור כבוי והדלקה, בצד שמאל מקום לכרטיס הרחבה לזכרון ומיקרופון לדיבורית, ומאחור רמקול וחיבור mini USB המשמש גם לחיבור ספק הכח. החלק האחורי התחתון מחוספס מעט למניעת החלקה.

הצג הוא בגודל 4.3" וברזולציה של 480×272. מסך המגע בדרך כלל מגיב טוב, למרות שצריך אימון קצר כדי להתרגל לעוצמת הלחיצה האופטימלית. התצוגה בהירה למדי, אם כי כאשר השמש מאירה מאחורי המכשיר על בגד בהיר של הנהג רואים את ההשתקפות בצג. גם ריבוי טביעות אצבע עלול להפריע בצפיה ביום.

### הפעלה ראשונית ועדכון תוכנה ומפות

בהפעלה ראשונה, וכן כל עוד לא בוצעה קליטת לווינים מוצלחת, נדרשים לבחור מדינה ושפה ולאשר את תנאי השימוש. משום מה, ברירת המחדל למדינה היא ארה"ב, למרות שהמכשיר נקנה בארץ.

בניגוד למכשירים אחרים הנמכרים כאן, אפשר לעדכן את המפות רק ב 60 יום הראשונים שלאחר ההפעלה הראשונה. העדכון עצמו נעשה דרך האתר של גרמין. בנתיים, אין עדכון למפות, אבל יש עדכון לתוכנה. מכוון שבצעתי את העדכון מייד אחרי הקניה, מצאתי רק שני באגים שתוקנו: האחד הוא שהשם "ישראל" הופיע בגרסה המקורית מנוקד, אבל בגלל באג ביישום, הניקוד הופיע אחרי כל אות במקום בתוכה/מתחתיה (באג מוכר למשתמשי מק). בגרסה החדשה, השם מופיע ללא ניקוד כלל, כך שלא בטוח שהבעיה המקורית תוקנה. באג חמור הרבה יותר שתוקן הוא השמעת צליל על כל לחיצה על המסך. שוב, מכוון שלא ביצעתי נווט עם המכשיר המקורי, אני לא בטוח אם הבעיה היתה בעיית אודיו כללית או רק בעיית ב- feedback על הלחיצות.

כדי לבצע את עדכון הגרסה, צריך לגשת לאתר גרמין לבעלי מכשירים: <https://my.garmin.com> ושם להזין את המספר הסידורי של המכשיר ואז להוריד את תוכנת הסנכרון למחשב. התוכנה היא plug-in (די גדול: כ 10 מגה), ונתקלתי במספר בעיות בהפעלה הראשונה שלו. בסופו של דבר נעזרתי [בפוסט](https://forums.garmin.com/showthread.php?t=115) בפורום התמיכה הרשמי של גרמין למק (כן! יש תמיכה במק!), כאשר הפתרון הוא להתקין את הפלאגין דרך ספארי ואז למחוק את הפלאגין לפליפ4מק שנקרא Flip4Mac WMV Plugin.webplugin (לא לדאוג, זה לא מונע מהסרטים מלנגן בדפדפן). אחר-כך ניתן לגשת שוב לאתר, לחבר את המכשיר (כבל החיבור בין המחשב ל GPS לא מסופק) ולחפש גרסה חדשה לתוכנה או למפות. הורדת הגרסה וההתקנה במכשיר נעשים דרך הדפדפן. בשורה התחתונה, נשמע די מסובך, אבל עדיין עדיף על נסיעה לתחנת שירות.

אפשרות אחרת (למשתמשי חלונות בלבד) היא לחבר את המכשיר למחשב לפני הורדת הפלאג-אין. ישנה תוכנה שמוגדרת לרוץ אוטומטית לאחר שהחיבור מזוהה. לא ברור לי מה בדיוק התוכנה הזאת אמורה להריץ, כי האנטי-וירוס שלי על חלונות חסם אותה.

מומלץ להשאיר את המכשיר מחובר למחשב למשך מספר שעות לאחר עדכון הגרסה כדי לטעון את הסוללה, ורק אז לצאת לנווט. חסרון משמעותי בשלב זה הוא שאין חווי על התקדמות הטעינה כל עוד המכשיר מחובר. לאחר טעינה מלאה, הסוללה אמורה להספיק ל-4 שעות שימוש. בפועל, זה קרוב יותר ל-3 שעות. לפני הניתוק, מומלץ לבצע eject לכונן הוירטואלי שמתווסף למחשב.

### חיפוש כתובת

המסך הראשי של המכשיר פשוט ביותר, וזה בהחלט יתרון. הוא כולל שני כפתורים עיקרים: "לאן?" ו"הצג מפה". לחיצה על "לאן?" מביאה למסך נוסף שבו יש לבחור את סוג החיפוש: כתובת, נקודות עניין, מועדפים וכו'. אחרי בחירת "כתובת" יש מסך ביינים (1) לבחירה בין הזנה של עיר ואחר-כך רחוב, או ישירות רחוב ואז המכשיר יחפש אותו בכל הארץ. ההקשה די מהירה בסך הכל, כאשר לאחר הקשת שניים או שלושה תוים מופיע מיד מסך ובו מספר אפשרויות המתחילות באותן אותיות. בדוגמה למטה, אחרי הקשת "תל " (2) מופיעים הערים/ישובים: תל אביב, תל יוסף, תל מונד ותל עדשים (3). אחר-כך, יש להזין ולבחור רחוב (6-5-4), מספר בית (7) לבסוף, יש ללחוץ על "לדרך" (8) והנווט מתחיל (9). את כל הרצף ניתן לראות במסכים למטה.

![חיפוש כתובת](/img/2010/04/garmin-nuvi-review-2.jpg)

מספר בעיות שנראות בתצוגה וקשורות כולן בגיור המכשיר מעט מפריעות. זה נכון שניתן להתרגל אליהן די מהר, אבל רצוי שיתוקנו בגרסאות הבאות:

- אחרי הקשת רווח (מסך 2) האות "ת" בורחת קצת ימינה. הקשת תו נוסף מחזירה אותו למקום. זו בעיית RTL קלאסית, שמוכרת בלא מעט תוכנות אחרות.
- ברשימת הערים (מסך 3), מופיעה הסיומת ISR אחרי כל עיר. עוד יותר בולטת היא הופעת המילה "ישראל" פעמיים במסך 8 (כנראה פעם אחת כסיומת לשם העיר, ובפעם השניה בשם הארץ). קצת מיותר כאשר הנווט הוא בישראל בלבד.
- המילה "עיר" מתחייסת בעצם גם לישובים קטנים בהרבה. עדיף היה לקרוא לזה "ישוב" (מסך 1)
- החיפוש עצמו לא מספיק סלחני. אומנם הוא יודע להחליף אות סופית ורגילה, אבל חיפוש רחוב שבו מופיעים ראשי תיבות ללא ראשי התיבות נכשל. גם הוספת יו"ד או ו"ו מיותרים מכשילה את החיפוש (לא מודגם בצילומי המסך).

### נווט

אחרי הגדרת היעד מתבצע חיפוש לווינים (אם אלה לא אותרו עד כה) ואחר-כך חישוב של הנתיב. בדרך-כלל שתי הפעולות מהירות למדי, ואם לא נמצאים בחניון תת-קרקעי ניתן לצאת לדרך תוך שניות ספורות.

הנתיב הנבחר בדרך-כלל יעיל ומדוייק, כאשר ישנה העדפה לרחובות וכבישים ראשיים. המפות יחסית מעודכנות ומדויקות, וכוללות בין השאר את כל כביש 431, את החלק הצפוני של כביש 6 ואת אזור התעשיה החדש שבו נמצא סניף איקאה בראשון. מצד שני, על כביש 431 הגשר של מחלף ענבה עדיין "בבניה", ואילו סניף איקאה עצמו עדיין לא נמצא ברשימת נקודות העניין. עוד אי-דיוקים או חוסר עדכניות שמצאתי הם פניה שמאלה מרחוב ברקוביץ' לשד' שאול המלך בתל-אביב שכבר לא אפשרית, כיכר במפגש כבישים 4 ו-6531 שהפכה לרמזור בעקבות הרחבת הכביש, ומיקום לא מדויק של הנתיבים בצומת התשבי – מה שגרם להודעת "מחשב נתיב מחדש", למרות שהייתי על הנתיב. שגיאה אחרת במפה לא אפשרה פניה שמאלה מרחוב דובנוב (בנסיעה דרומה) לרח' קפלן. במקום זאת הופנתי למעקף דרך הרחובות לסקוב, הפטמן וליאונרדו. גרסת המפות המותקנת היא 2010.11

בזמן הנסיעה מוצגת מפת תלת מימד (אך ללא מבנים ב 3D). על המפה מסומן הנתיב הנוכחי בצבע סגול (1) ועליו חץ לבן לסימון הפניות (2). עוד מוצגים: זמן הגעה משוער (3 – בצילום הוחלף במרחק ליעד), מהירות נוכחית (4), מהירות מקסימלית (בחלק מהכבישים), מרחק עד הפניה הבאה (5), שם הרחוב שאליו פונים (6) ובחלק מהצמתים גם נתיב מומלץ לפניה (7). אם חלוקת הנתיבים לא ידועה, יופיע חץ כללי לכוון. ניתן [לטעון נתוני מכמונות מהירות](http://yehudab.com/blog/2010/04/garmin-nuvi-speedtraps/), אבל אין דווחים על עומסי תנועה.  
![נווט](/img/2010/04/garmin-nuvi-review-3.png)

לחיצה על אזורים 3, 4, 5 תביא לשינוי התצוגה או תאפשר הגדרות נוספות, כפי שנראה בצילומי המסך למטה.  
![מסכי הרחבה ואפשרויות בזמן נווט](/img/2010/04/garmin-nuvi-review-4.jpg)

### הנחיה קולית

למרות התצוגה הנאה ומגוון האפשרויות להרחבת מידע, בזמן הנהיגה מה שבאמת קובע את הצלחת הנווט הוא ההנחיות הקוליות. אלה מושמעות פעם ראשונה כמה מאות מטרים לפני הפניה, בנוסח: "עוד 400 מטר פנה שמאלה", וכן שוב כמה עשרות מטרים לפני הפניה: "פנה שמאלה". אם יש רצף של שתי פניות בזו אחר זו, יופיעו שתיהן גם בהנחיה המוקדמת וגם לפני הפניות עצמן. בדוגמה דומה, ישמע הרצף הבא: "עוד 400 מטר פנה ימינה ואז פנה שמאלה" … "פנה ימינה ואז פנה שמאלה" … "פנה שמאלה". לפני כניסה למחלפים, ההנחיה היא בדרך כלל לפי נתיב: "השאר בנתיב הימני", "המשך בנתיב הנסיעה", או "השאר בנתיב השמאלי". לפני כיכר, ההנחיה היא לפי מספר היציאה מהכיכר, כך שכדי לחצות את הכיכר ולהמשיך ישר נשמע: "בכיכר צא ביציאה השניה". ההנחיות הן בלשון זכר בלבד, ולא ניתן לבחור מגוון קולות. מה שכן, גרמין מספקת תוכנה למחשב האישי שאיתה ניתן להקליט הנחיות בקולות שלכם או של בני המשפחה. ניתן לנצל זאת כמובן להקלטה בלשון נקבה (פני ימינה).

חסרון משמעותי של הלוקליזציה בסעיף זה הוא חוסר התמיכה בהקראת שמות רחובות שאליהן תתבצע הפניה. זה בעיקר רלוונטי בעיר במקומות בהן יש שתי פניות לאותו כוון ("חצי ימינה" ו"ימינה"), או במחלפים בהם יש מספר יציאות, וההנחיה "השאר בנתיב הימני" לא מספיקה. מעבר להקראה באנגלית ממש פותח עיניים (או יותר נכון אוזניים) בעניין הזה, אם כי לא מעשי לנסיעה יום-יומית – נסו לחפש את "דרק קנקין" בחיפה.

ההנחיות נשמעות בדרך-כלל בצורה ברורה, גם כאשר עוצמת הרמקול היא על 50%. תקלה קצת מרגיזה היא מין "גמגום" אלקטרוני שמופיע מדי פעם – כאילו עשירית שניה של סאונד חוזרת פעמיים. לא הצלחתי להבין אם זו בעיה בהקלטה או בשידור. אם משנים את השפה לאנגלית הגמגום לא מופיע. מצד שני, גם בעברית לא תמיד מופיע אותו גמגום באותו משפט.

### סיכום ביינים

כאמור, זהו חלק ראשון של הסקירה. אני מקווה להמשיך את הסקירה ולפרסם את החלק השני בשבוע הקרוב. אם יש דרישות לבדיקות של פונקציות נוספות במכשיר אשמח להוסיף אותן לחלק השני.
